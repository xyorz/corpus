--s-t論語義疏敘-a皇侃-d梁-c义疏

--p
《論語通》曰：“《論語》者，是孔子沒後，七十弟子之門徒共所撰錄也。”夫聖人應世，事跡多端，隨感而起，故爲教不一。或負扆御眾，服龍袞於廟堂之上；或南面聚徒，衣縫掖於黌校之中。但聖師孔子符應頹周，生魯長宋，遊歷諸國，以魯哀公十一年冬，從衛返魯，刪《詩》定《禮》於洙泗之閒。門徒三千人，達者七十有二。但聖人雖異人者神明，而同人者五情。五情既同，則朽沒之期亦等。故歎發吾衰，悲因逝水，託夢兩楹，寄歌頹壞。

--s-t論語集解敘-a何晏-d梁-c注解

--p
敘曰：漢中壘校尉劉向言：“《魯論語》二十篇，皆孔子弟子記諸善言也。”
--p-a皇侃-d梁-c义疏
劉向者，辟疆之孫，德之子，前漢時爲中壘校尉之官，若今皇城使也。其人博學經史。孔子沒後而弟子共論而記之，初爲魯人所學，故爲《魯論》也。
--p-a何晏-d魏-c注解
太子太傅夏侯勝、前將軍蕭望之、丞相韋賢及子玄成等傳之。
--p-a皇侃-d梁-c义疏
夏侯、蕭及韋賢父子凡四人，初傳《魯論》於世也。

--s-t論語學而第一-a孔丘-d春秋-c原文

--p-a皇侃-d梁-c义疏
《論語》是此書總名，《學而》爲第一篇別目，中閒講說，多分爲科段矣。侃昔受師業，自《學而》至《堯曰》凡二十篇，首末相次無別科。而以《學而》最先者，言降聖以下，皆須學成，故《學記》云：“玉不琢不成器，人不學不知道。”是明人必須學乃成。此書既遍該眾典，以教一切，故以《學而》爲先也。而者，因仍也。第者，審諦也。一者，數之始也。既諦定篇次，以《學而》居首，故曰“學而第一”也。
--p
子曰：學而時習之，不亦悅乎？
--p-a皇侃-d梁-c义疏
註馬融曰：“子者，男子通稱也，謂孔子也。”王肅曰：“時者，學者以時誦習也，誦習以時，學無廢業，所以爲悅懌也。”